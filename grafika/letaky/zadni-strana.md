Priority Pirátů pro volby do pražského zastupitelstva 
=====================================================

1. Vymeteme kostlivce ze skříní
-------------------------------
Ustavíme v zastupitelstvu nezávislý výbor, který prověří závažné kauzy, napadne nevýhodné smlouvy a vyvodí odpovědnost u viníků (tunel Blanka, Opencard apod.). Zavedeme standardy, aby se pochybné zakázky neopakovaly.

2. Zveřejňujeme smlouvy, ostatní o tom jen mluví
-------------------------------
Všechny výdaje městských organizací zveřejníme online. Smlouvy s dodavateli umístíme do registru smluv na Internetu. Piráti to nejen mají v programu, ale sami to jako strana dělají, což je nejlepší záruka!

3. Méně byrokracie, více moci občanům
-------------------------------
Zavedeme v rozpočtu města novou kapitolu, ve které bude mít každý občan cca 2000 Kč na podporu jím vybraných veřejně prospěšných projektů (včetně kultury a sportu). Podpoříme digitální prostor pro připomínky občanů, hodnocení práce zastupitelů, občanskou iniciativu a referenda.

4. Máme klíč, který otevře IT služby
-------------------------------
Převedeme Opencard a další systémy městských organizací na svobodný software, který má otevřený zdrojový kód. Software, který je kvůli autorským právům „uzamčen“ a dělá z Prahy vazala jednoho dodavatele, vysoutěžíme mezi více dodavateli, a stlačíme tak ceny IT zakázek. 

5. Svobodomyslná Praha
-------------------------------
Zrevidujeme protialkoholní vyhlášku, zákazy pouličního umění, pokuty za přecházení železnice, nepřiměřené odtahy aut. Vyjednáme s vlastníky neudržovaných domů a prostranství, aby je mohli lidé zvelebit pro kulturu a volný čas. Usnadníme administrativu pro nové komunitní projekty (carsharing a jiné inovace).

6. Doprava pro všechny
-------------------------------
Zvýšíme investice do MHD, železnice, dopravy pro cyklisty i pěší oproti silniční dopravě, aby jejich podíl odpovídal počtu uživatelů. Sjednotíme placené parkování do jediného přehledného systému. Zasadíme se o audit dopravního podniku, analýzu zavedení bezplatné MHD (již dnes 2/3 platí město) a stavbu metra D do Písnice.

7. Solidarita a pomoc potřebným
-------------------------------
Navrhneme dostupnější a rovnoměrně rozložená střediska sociální pomoci pro lidi bez domova, závislé, ohrožené chudobou a jiné rizikové skupiny.
